།།རྗེ་བཙུན་སྒྲོལ་མ་ལ་བསྔགས་པ་འདོད་དོན་འགྲུབ་པའི་ཤིས་བརྗོད་ཅེས་བྱ་བ་བཞུགས་སོ།།  །ན་མསྟཱ་ར་ཡེ།  ཁྱོད་མཚན་ཐོས་པ་ཙམ་གྱིས་ཀྱང་།  །འགྲོ་རྣམས་འཁོར་མཚོ་ལས་སྒྲོལ་བའི།  །ངོ་མཚར་ཁོ་ནར་ཡིད་ཆགས་པས།  །རྩེ་་གཅིག་གུས་པས་གསོལ་འདེབས་ན།  །རབ་མཛེས་མརྒད་བྱེ་བའི་རྡུལ།  །གཅིག་ཏུ་སྤུངས་པའི་དགེ་མཚན་ཅན།  །མཛེས་སྐུ་བདག་གི་མིག་ལམ་དུ།  །ཞི་འཛུམ་ཉམས་བརྒྱས་རོལ་པར་མཛོད།  །འཇིག་རྟེན་འཇིག་རྟེན་འདས་པ་ཡི།  །དངོས་གྲུབ་རིན་ཆེན་རྒྱ་མཚོའི་དབྱིག  །རིག་པའི་གསང་སྔགས་གྲུབ་པ་ལས།  །ས་གསུམ་ཕན་བདེ་སྦྱིན་གྱུར་ཅིག  །ཟབ་ཅིང་མཆོག་ཏུ་ཞི་བའི་དབྱིངས།  །ཕྱོགས་དང་ཆ་ལས་རྣམ་གྲོལ་བས།  །བྱིན་གྱིས་བརླབས་པའི་སྐད་ཅིག་ལ།  །གཟུང་འཛིན་དབུ་མར་ཐིམ་མཛད་གསོལ།  །ཁྱད་པར་སྙིགས་ལས་ཆེར་སྙིགས་པའི།  །དུས་ཀྱི་རྒུད་པས་རབ་སྐྲག་རྣམས།  །ཉིན་མཚན་མེད་པར་རྒྱལ་བའི་ཡུམ།  །ཁྱོད་ལས་སྐྱབས་གཞན་སེམས་པ་བྲལ།  །དེ་སླད་ཐུགས་རྗེའི་ཕྱག་བརྐྱངས་ནས།  །འཇིགས་པ་མཐའ་དག་བསལ་བ་དང་།  །ཀུན་དགའི་གནས་སུ་དབུགས་དབྱུང་བའི།  །སྐལ་པ་བཟང་པོ་གྲུབ་པར་མཛོད།  །སླར་ལ་གནས་སྐབས་སྡེ་བཞི་ཡི།  །ཡོན་ཏན་མེ་ཏོག་མཛེས་འབར་བར།  །མཐར་ཐུག་སྐུ་གསུམ་མི་ཕྱེད་པའི།  །ཟུང་འཇུག་སྙེ་མ་དུད་མཛད་གསོལ།  །མདོར་ན་འདི་ནས་བྱང་ཆུབ་བར།  །འཕགས་མ་དགྱེས་པའི་སྤྱན་ཟུར་དང་།  །ནམ་ཡང་མི་འབྲལ་འགྲོགས་པ་ལས།  །འདོད་དགུའི་རེ་ཁཱ་རྫོགས་གྱུར་ཅིག  །ཅེས་པའང་དུས་ཀྱི་རྒུད་པས་སྐྲག་པའི་ཡིད་ཅན་རྣམས་དབུགས་དབྱུང་བའི་སླད་དུ་གསོལ་འདེབས་ཤིས་བརྗོད་ཀྱི་མེ་ཏོག་ཅུང་ཟད་འཐོར་བ་པོ་ནི་རིག་པ་འཛིན་པ་མཉྫུ་གྷོ་ཥ་སྟེ་ཇི་ལྟར་སྨོན་བཞིན་དུ་འགྲུབ་པར་བྱིན་གྱིས་བརླབ་ཏུ་གསོལ།  །སརྦ་དཱ་ཤྲེ་ཡོ་བྷ་བ་ཏུ།།